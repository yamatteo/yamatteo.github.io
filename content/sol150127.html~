<p><strong>Esercizio 1. </strong> Due treni si muovono su binari paralleli e ad un certo istante uno precede l'altro di $60\mathrm{m}$. Il treno che precede viaggia a $82\mathrm{\frac{km}{h}}$ mentre quello che insegue sta andando a $86\mathrm{\frac{km}{h}}$. Dopo quanto tempo i due treni si trovano pareggiati? Quanto spazio hanno percorso i due treni in questo tempo?</p>
<p>Descriviamo la posizione del primo treno con la variabile $x$, la posizione del secondo treno con la variabile $x'$. Dato che i due treni si muovono, entrambe le posizioni dipendono dal tempo. Al tempo $t_0 = 0\mathrm{s}$ le posizioni sono $x_0' = 0\mathrm{m}$ e $x_0 = 60\mathrm{m}$, visto che il primo treno ha inizialmente un vantaggio di $60$ metri. Chiamiamo $t_1$ il tempo (che non conosciamo ancora) in cui i due treni si pareggiano. Chiamiamo $v$ e $v'$ le velocità del primo e secondo treno, rispettivamente.<br/>
Dato che entrambi i treni hanno velocità costante, vale la legge del moto uniforme per entrambi i treni:
\[ v = \frac{x_1 - x_0}{t_1 - t_0} \qquad v' = \frac{x_1' - x_0'}{t_1 - t_0} \]
Possiamo scrivere (visto che $t_0 = 0$)
\[ x_1 = x_0 + v \cdot t_1 \qquad x_1' = x_0' + v' \cdot t_1 \]
Dato che al tempo $t_1$ i due treni sono pareggiati, hanno la stessa posizione, cioè $x_1 = x_1'$. Ne segue che posso eguagliare i due lati destri delle precedenti equazioni e ottenere
\[ x_0 + v \cdot t_1 = x_0' + v' \cdot t_1 \]
e ricavare $\displaystyle t_1 = \frac{x_0 - x_0'}{v' - v} = \frac{60\mathrm{m}}{4 \mathrm{\frac{km}{h}}} = \frac{60\mathrm{m}}{4 \mathrm{\frac{1000m}{3600s}}} = 54\mathrm{s}$.<br/>
All'istante $t_1$ i due treni si trovano nella stessa posizione, ma hanno percorso distanze diverse: il primo ha percorso $x_1 - x_0 = v \cdot t_1 $ $= \left( 82 \mathrm{\frac{km}{h}} \right) (54 \mathrm{s}) = $ $ \left( 82 \mathrm{\frac{1000m}{3600s}} \right) (54 \mathrm{s}) = $ $ 1230\mathrm{m}$. Il secondo deve aver fatto necessariamente $1290\mathrm{m}$, visto che ha fatto tutta la strada dell'altro treno più i $60$ metri di distacco iniziale (la stessa quantità risulta dalla formula $v' \cdot t_1$).</p>
    
<p><strong>Esercizio 2. </strong> Sempre due treni percorrono gli stessi binari paralleli, sono sempre separati da $60\mathrm{m}$ ma viaggiano alla stessa velocità di $80\mathrm{\frac{km}{h}}$. Il treno che segue, per superare l'altro, comincia ad accelerare con accelerazione costante $0.1\mathrm{\frac{m}{s^2}}$. Dopo quanto tempo i due treni si trovano pareggiati? Qual è la velocità del treno che sta superando, nel momento in cui avviene il sorpasso?</p>
<p>Usiamo la strategia e la notazione di prima, con la differenza che il secondo treno non è più un esempio di moto uniforme, bensì di moto uniformemente accelerato. Le risultanti leggi orarie sono
\[ x_1 = x_0 + v \cdot t_1 \qquad x_1' = x_0' + v_0' \cdot t_1 + \frac{1}{2}a t_1^2 \]
e anche questa volta possiamo equagliare i lati destri di entrambe le equazioni perché i treni, appaiati, hanno la stessa posizione nel tempo $t_1$:
\[ x_0 + v \cdot t_1  = x_0' + v_0' \cdot t_1 + \frac{1}{2}a t_1^2 \]
Dato che la velocità iniziale dei due treni è uguale, e che il primo treno conserva la sua velocità invariata, vale $v = v_0'$ ed è possibile semplificare in
\[ x_0 - x_0' = \frac{1}{2}a t_1^2 \]
da cui si ricava che $\displaystyle t_1 = \sqrt{\frac{2\left(x_0 - x_0'\right)}{a}} = \sqrt{\frac{2 \cdot 60\mathrm{m}}{0.1 \mathrm{\frac{m}{s^2}}}} = 34.64 \mathrm{s}$.<br/>
Il secondo treno, che si muove di moto uniformemente accelerato, rispetta la legge
\[ a = \frac{v_1' - v_0'}{t_1 - t_0} \]
da cui $v_1' = v_0' + a \cdot t_1 = 80\mathrm{\frac{km}{h}} + 0.1 \mathrm{\frac{m}{s^2}} \cdot 34.64 \mathrm{s} = 25.69 \mathrm{\frac{m}{s}} = 92.47 \mathrm{\frac{km}{h}}$.
</p>

<p><strong>Esercizio 3. </strong> Con un litro di vernice si possono verniciare tra i $14$ e i $16$ metri quadri di legno. Diciamo che tale vernice copre $(15 \pm 1)\mathrm{\frac{m^2}{lit}}$. Quanti litri servono, tenendo conto dell'errore, per vernicare $(20 \pm 0.1)\mathrm{m^2}$ di legno?</p>
<p>Se non guidati dall'intuizione, guidati dalle unità di misura si capisce che le tre grandezze
\[ (\mathrm{copertura: \frac{m^2}{lit}}) \qquad (\mathrm{superficie: m^2}) \qquad (\mathrm{vernice: lit}) \]
sono necessariamente legate dalla formula
\[ (\mathrm{vernice}) = \frac{(\mathrm{superficie})}{(\mathrm{copertura})} \]
Ne segue che servono $1.33 \mathrm{lit}$ di vernice. L'errore relativo sulla copertura è $\frac{1}{15} = 6.67%$; l'errore relativo sulla superficie è $\frac{0.1}{20} = 0.5%$. Dato che la quantità di vernice è il rapporto tra le due grandezze menzionate, si sommano gli errori relativi: l'errore relativo sulla vernice è $7.17%$, corrispondente ad un errore assoluto di $0.10 \mathrm{lit}$. Dato che non possiamo permetterci di restare senza vernice conviene acquistarne in abbondanza: $1.43 \mathrm{lit}$ saranno sufficienti.
</p>
